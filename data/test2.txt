광해군일기[중초본] 127권, 광해 10년 윤4월 29일 정해 4번째기사 1618년 명 만력(萬曆) 46년
○合司啓曰: "許筠, 天地間一怪物也。 投檄慶運, 萬端逆狀, 已發於仁佶之告, 締結弘老, 謀害東宮, 又出於俊格之疏。 筠之所負罪名乃今日臣子所不共戴天者也。 初春二品之庭請, 近日禁府之別啓, 實出於此。 臣焉而有此罪名, 則轘其身猶不快, 食其肉亦不厭, 而渠敢乘軺率丘, 辟除道路, 有若尋常宰相, 國人之所共憤者也。 設使於渠無是罪惡, 則不待言官之請鞫, 自請就獄, 期於辨明之不暇, 而不此之思, 反欲得容於覆載, 巧免顯戮, 死中永生, 無所不至。 假托大論, 圖逞奸計, 士類未免見欺, 諸生俱陷術中, 前後疏章, 渠自製給, 以一國公共之論, 爲自己立功之地。 上以熒惑上聽, 下以交亂朝廷, 攻擊大臣, 使不安位, 恐喝三司, 欲其聽命。 垂成之論, 因此復擾, 正論之人, 將被反噬。 廢黜是何等論議, 亂逆是何等罪狀, 而乃欲聚徒誘利, 欲主大論。 堂堂國家, 豈容此一怪鬼, 任其揶揄變幻, 一至此極耶? 況筠之一生所爲, 萬惡俱備, 亂常瀆行, 無復人理, 興妖造讖, 乃其長技, 此則國人之所共知也。 至於未對辨之前, 嗾儒呈疏, 敢請赴遼, 其心所在, 明若觀火。 請筠及仁佶、俊格, 先削職名, 竝命拿鞫, 毋遲晷刻。 討逆大義, 固人心之所同, 而古今之常經也。 何嘗待人言而從之? 亦豈觀時勢而爲之? 先奏後廢之論, 實出於明正, 先廢後奏之說, 亦出於救急, 究其所歸, 皆擧義也。 必須貶損節目之下, 可次第議定, 速去禍根, 而自上持難數月, 尙未啓下, 臣等欲連啓力爭, 則瀆擾靜攝, 含默退竣, 則事幾漸遠, 異議之橫生, 怪鬼之迭出, 無足怪也。 況今邊虞益急, 人心益危, 大論之定, 一日爲急。 請亟下節目, 以嚴討逆之典。" 【時, 許筠所管之徒, 上疏章, 以撓三司。 三司不堪, 因公論劾之。 筠大窘謀害大妃, 兇謀益急矣。】

광해군일기[중초본] 128권, 광해 10년 5월 3일 경인 11번째기사 1618년 명 만력(萬曆) 46년
○左參贊許筠上疏曰:(伏以)上年大論之發, 臣仇自獻首, 進兇箚而被竄, 其家疑臣陰中, 怨臣入骨。 夫自獻不進此議, 則雖其仇百人, 亦無奈何? 若陳其箚, 則雖素無仇嫉之人, 亦豈貸而不誅乎? 此雖至愚者, 亦可知矣。 奇家乃以怨臣, 其子冒呈變章, 其疏辭甚祕, 人莫能知。 而兩司之請問, 二品之請鞫, 殿下皆執不允, 臣席藁私室, 再上辨章。 初不知疏辭之慘毒, 若此之酷, 頃因郭瓔獄事, 鞫廳請下其疏, 則其間做語之逼上辱君者, 皆以爲目不忍覩, 而構虛捏無, 陷臣萬方之計, 始爲傳播。 大臣以下見之, 體竦膽顫。 必不淹一刻, 鞫臣得情, 以正邦典, 乃人臣之大義也。 卽擬與渠對辨於庭下, 扣心搥胸, 度日如歲, 卽今判府未差, 而上猶在調攝之中, 親問之期, 亦且漠然。 臣請以結怨於奇家, 終始曲折, 先之, 次以疏中誣罔之語, 一一申辨焉。 臣兄家, 與弘老絶婚, 弘老誣臣以不謹守制, 因與爲仇之狀, 臣初疏, 已爲詳達。 而弘老自辨之疏, 臣與知之云者, 奇家蠟進之札, 其誣已白, 臣不敢更陳矣。 辛丑年, 臣以海運判官, 巡到全州, 弘老以監司, 遭母喪, 未服之前, 多行不法。 人以爲臣詳知, 自獻欲令臣爲證, 臣曰: "弘老陷我以不善喪, 我又以此誣之, 有若起復, 人誰信之? 決不可從也。" 自獻始銜之。 弘老來京, 疑臣或播目前所見, 嘖有怨言。 臣以弔姪喪, 往其隣, 過而自解, 則申晛、李晟慶在坐。 弘老遽止之曰: "吾已知之, 君勿更言。" 其時, 奇家問安奴子, 見而告之, 自獻遂做參見李疏之言。 諸人自明之札, 本非緊關, 而自獻執此, 爲哄脅之奇貨, 摸書蠟糊, 若中有兇語者然, 且以起獄自明之說, 駕誣于臣。 癸卯四月, 臣兄筬家國婚之日, 兄妻病重, 進期畢姻, 宮人輩, 亦及見病人而去, 過五日乃逝。 適有祕不發喪之說, 傳播於宮中, 亦非臣做出, 而指爲自獻所構者。 春雉自鳴, 乃解於兄家曰: "此筠欲捉我而做此言, 公家可自解於大房也。" 自獻益怒, 諷獻納申慄, 劾臣, 臣卽下江陵, 自獻猶肆憤未已, 臣兄憂之, 令臣移書致謝, 以紓其怒。 臣卽爲書以謝, 而亦無他語, 自獻曰: "我出此札, 筠必死也。" 蓋欲使聞者, 疑臣或有妄發, 而其實只是而已。 故自獻前後上箚, 歷詆在朝諸臣, 臣名不及其中者, 以其無實故也。 丙午, 朱使來到碧蹄, 臣令譯官朴仁詳 祥, 力陳本國儲事, 則朱使卽許呈文。 臣回語於大臣, 賊臣永慶不肯, 而自獻、喜壽力主其論, 克使通國民情, 達於詔使, 因布於中朝薦紳。 永慶懷憤肆狠, 自獻等相繼去位, 而臣旋遭佞佛之評。 臣與自獻, 同被永慶之斥, 故自是自獻陽若開懷許待, 而臣熟知, 自獻包藏陰險, 其中不可測, 雖時時相見, 私情所蘊, 不敢吐盡, 常有相猜之心。 癸丑冬初, 去禍根之議 始行。 十一月初四日, 臣適見自獻, 從容問之, 以探其情, 自獻掉頭不聽, 托以宋諄之事, 決然遁去, 其詳在臣第二疏中, 不敢更陳。 蓋其子姪, 俱是羊甲極切之人, 出於賊招, 倖免拿問, 故爲後日免禍之地, 預立此論, 以圖飜局。 臣以此, 知自獻終必負君, 作梗大論也。 甲寅春, 自獻入相, 三司齊劾, 其子弟使臣圖止於時儕, 臣廣請於諸友, 得止其劾。 厥後其弟允獻, 以猥褻之事, 疑臣致憾, 乘臣赴京, 瞞其兄曰: "三司之劾, 許筠不但不爲力沮, 又從而擠之也。" 自獻信而大怒。 臣在遼, 以徵兵難處曲折, 致書自獻, 自獻便訝間己, 公肆詬辱。 及到北京, 呈辨祖宗先誣, 則極加醜詆, 欲致大辟。 其時有知臣力扶自獻者, 委解於自獻, 仍以三度救札示之, 自獻雖悟, 而猜阻益甚。 及辨典完回, 常憂曰: "後必以此爲吾患。 甚可惡也。" 日夜謀劃, 必欲殺臣。 安西獄起之時, 自獻自草箚陷臣, 而聞其語, 皆虛構云, 臣亦構疏。 將對, 自獻外爲哄脅, 止而不爲。 及兇檄之投, 棄君逃走, 隱然以爲臣所作也。 留計所親, 欲陷臣身。 江陵之箚, 雖不出臣名, 顯然指的, 及還朝, 亦不敢明言, 若非聖明洞燭其兇, 則臣之性命, 豈可延至於今日哉? 其後金珍之獄, 自獻辱臣, 至以秦檜比之, 臣構一疏, 欲陳前日結怨之狀及渠護逆負君之情, 請與對辨, 則自獻震怖, 遣李福長乞和。 臣以大禮已迫, 恐自獻因此逃去, 欲待完畢陳辨。 而大論旋發, 渠首被罪, 乘機困人, 義所不忍, 故隱而至此。 其時嶺南人, 有欲以蛇山偸葬事, 陳疏請罪。 蛇山, 乃新羅以來, 所禁葬之地, 人皆言萬世君王之地, 而自獻葬其妾, 未敗之前, 人咸危之。 此疏將呈, 奇家疑臣所敎, 置致怨尤極, 且曰: "許筠素知吾家不肯大論之情, 故力起此端, 要陷吾家, 至於定配屢遷, 皆其指揮也。" 欲令夫人當直上言, 而不果。 其時泮疏, 亦擧俊格、秀發交結羊甲之狀, 而允獻與士浩爲腹心, 故以臣詳詗其兇狀, 恐或不已, 以爲力圖去臣, 則大論自懈, 渠禍亦輕, 勸誘俊格, 爲狙擊之計。 臣雖輕妄, 其對仇人子弟, 則言必愼擇而發也, 矧此兇逆亂言, 口不忍道, 耳不忍聞之說哉? 此病風喪心之人, 亦不敢爲, 曾謂臣而有此乎? 兇疏中說, 出於傳聞, 雖不得一一剖破, 至於已播於人者, 則臣請得以別白焉。 俊格年稚, 雖以其父命, 來學於臣。 而臣亦不得已, 强爲訓誨, 尋常說話, 亦不開說。 今此己酉、辛亥兩年之話, 夢寐亦所不到, 無證之言, 筆之於書, 臣甚痛之。 義昌君乃臣兄之壻, 故必欲厮殺臣家, 輒做欲立之說, 歸功渠父, 其計極慘。 兄家成婚, 未幾, 臣卽罷職下鄕。 甲辰八月, 上來, 除遂安郡守, 赴任。 乙巳十一月, 罷歸。 十二月, 以遠接使從事官下去, 丙午三月, 在義州, 見邸報, 始知㼁生陳賀。 語於同僚曰: "大臣何敢爲此擧乎?" 夫聖上, 正位春宮, 億兆歸心。 臣係是恭聖王后寸內之親, 私情願戴, 倍於他臣, 豈敢懷兇稔惡, 終吐於仇家哉? 辛亥冬, 自謫所蒙恩, 十一月十二日, 入京見兄。 二十四日, 還向扶安庄舍, 壬子二月初, 方回。 其間俊格一不來見。 況臣之兄弟, 與悌男素不相協, 一不往其門, 豈以勸婚, 與悌男同往尹家乎? 其冬留京, 只十許日, 故守謙亦不相見, 守謙方在, 問則可辨。 悌男與臣, 無相接之路, 通國皆知, 宮中如此如此等事, 臣何以得聞於悌男哉? 豈其曰兩尸非嫡之言, 皆渠自作, 豈可忍爲注脚, 以釋兩尸, 敢瀆聖覽, 若是無忌乎? 非其心稔抱此念者, 安敢寫此文字哉? 渠謀欲陷臣, 而罔測之辱, 反及君上, 古今天下, 無君不道之說, 安有若此之甚者哉? 痛心裂膚, 雪涕號天。 渠實若聞此兇說則人臣之義, 豈以滿朝皆嫉其家, 寢而不爲乎? 事若的確則人雖嫉之, 豈有威怯反罪之理乎? 如以臣實吐兇逆之言 則人臣不可一日共天, 何乃納冊而受學於臣, 至於十年之久, 而渠父兩功錄券, 必欲令臣製出傳後乎? 此不辨而自白者也。 戊申公州罷官, 以求田問舍, 往扶安, 得山居之地於海上, 經營未久, 還爲上洛。 其後罪配, 必求咸悅, 蓋以近扶安, 而蒙放卽往。 癸丑春亦下扶安, 奴僕、田土, 俱在此, 豈欲與光世同謀, 故往扶安哉? 辛亥年臣家空閑, 守謙借入數月, 其子賢否, 守家婢子知之。 故沈光世問: "弟家欲求婚於尹家, 二子孰賢?" 臣以不知答之, 心自語曰: ‘人人皆以大君爲憂, 在士大夫, 豈可與結姻乎?’ 因與宋耉, 言其不當。 招守謙切友李文蘭謂曰: "光世欲以姪女, 婚於守謙之子, 君須力止此婚也。" 文蘭悚然曰: "此言然矣。" 卽言於守謙, 守謙曰: "渠雖欲之, 吾豈肯諸? 吾不爲也。" 翌日, 俊格往見宋耉, 問此事, 耉曰: "於何聞之?" 俊格曰: "叔父言之。" 耉亦以許筠止之, 答送云。 今引耉爲證, 耉尙在京, 問之可知。 豈可誣乎? 文蘭, 上年陳疏, 取考可辨。 渠之疏辭, 皆無證左, 而此獨有據。 守謙等三人俱存, 此而不實, 則獨言、獨聽之說, 可以類推, 而攻破其誣也。 《大明律》稱, 讖書藏在人家, 該犯死罪, 故臣雖偶然見之, 不爲藏置於家, 傳說於他人, 亦不敢爲, 況仇家子弟哉? 此讖在先朝二十餘年前, 傳世已久, 而遷都之說, 出於壬子年間, 其爲誣罔, 到此益彰。 所謂友英乃臣亡妻外庶三寸也。 薄有文藻, 故他士大夫, 亦許待之。 臣則有族分, 故初與相熟, 其爲人, 驕悍蔑嫡, 一家非之。 丁未冬, 李元亨來言曰: "愼勿親待友英也。 友英言端, 欲令我往覵臨海, 我大言切責, 則渠變色曰: ‘人皆危之, 吾欲知其人也。’ 其志叵測, 吾亦從此絶交。" 臣甚異之。 其後留意詗察, 則言辭之際, 怨國特甚, 且顯有愛護大君之言, 尤極怪訝。 其後李義崇欲貸財物於友英, 臣止之曰: "此輩志嚮殊常, 愼無相與也。" 所謂朴應犀者, 其父淳, 與臣父曄相切, 以林百齡議諡之事, 將被死罪, 臣父解於當國者, 得免, 淳常恩之。 及癸未年, 淳入對, 極言臣兄對篈之失, 因以遠竄, 故臣母怨淳, 仍與爲仇。 花潭書院, 臣父當配享, 而淳亦將同配, 臣以爲未妥, 應犀聞而含怨, 故友英爲應犀, 頓疎於臣家及義崇家。 作賊之夜, 應犀與金秘, 丁寧爲盜, 臣謂義崇曰: "吾前言如何耶? 此豈終不爲國家大賊乎?" 遂俱見大將李文荃言之。 措捕之際, 文荃罷職未果。 明年, 應犀以銀賊就捕, 事不時決, 義崇頓覺臣言, 卽見李爾瞻以爲必是逆賊。 爾瞻卽招韓希吉, 力勸入啓, 罪魁終得, 宗社再安。 李文荃、李元亨, 上年以此俱爲陳疏, 而義崇亦草讓功之疏, 未及呈而身死, 其草必在其家, 一倂取考, 則亦可知矣。 臣雖駑劣, 向幺麽孽族, 稱以執友者, 豈近情理哉? 臣在丁未冬, 選抄本朝詩, 以自觀, 鄭道傳、權近, 俱係國初人, 故按此書塡, 自然以二人首題。 此豈敢慕其人而必拈爲首哉? 今《東文選》、《靑丘風雅》等書, 國初詩文, 道傳之(次)〔作〕 , 必居其先。 此豈臣之棄他人而必以此爲冠也? 況臣戊戌年, 過松都 圃隱故宅, 作長篇, 末端, 極斥道傳。 有君不見, 三軍府前羅劍鋩, 忘君易嫡違天常。 締構纔訖道傳死, 中橋暴屍非人殃之語, 車雲輅常以爲佳。 又作道傳、權近論以斥之, 人多見之者。 此大似兒戲。 生存者, 除崔岦、李達外, 亦多不抄, 肯爲孽族, 選其拙詩乎? 此冊, 今在朴燁家, 取考可知。 臣南遷之日, 出獄悤悤, 其時友英之迹, 已疎於臣門, 不曾來見, 則雖欲推還贈什, 亦不可及。 此蓋渠知友英家, 無臣相贈之篇, 構此言, 欲陷臣, 不亦愚哉? 羊甲之字爲石仚者, 今始聞之。 賤孽之字, 非至切者, 不得聞知。 俊格獨知其字, 而橫駕於臣, 以爲臣所作, 俊格陰結羊甲, 締交甚密之狀, 至此盡露。 此乃渠自切於羊甲, 自稱爲英雄, 而反欲嫁禍於臣, 其亦慘矣。 耕俊所作兇檄事, 昭載其時推案。 俊格, 今乃做出此言, 不立他證, 只曰臣之自言。 夫作檄, 是何等兇逆, 而引以爲自作, 言於仇家, 豈有此理哉? 況一家諸姪, 情若父子, 雖些少之事, 亦不敢語於他人, 矧此萬萬不近之兇言哉? 其言與今番鳴國, 以密欲推於李大燁, 同一愚計, 尤極腐心。 其曰‘移御法宮, 天時人事之說’, 臣所初聞, 此豈人臣所可忍言者也? 初創法宮, 盛麗無比, 臣民日夜, 顒望移御。 而人心咸戴吾君, 時變天災, 別無可虞, 俊格乃欲陷人, 自做兇說。 稱引天時人事, 眩惑煽動, 形諸筆舌。 其歸附逆㼁之心, 已著於此, 吁! 亦慘矣。 李爾瞻家, 大蛇之說, 亦未知因何以推諉於臣也。 臣自己丑年, 與爾瞻得交於泮中, 年雖不敵, 以兄事之, 三十年如一日。 戊申以來, 凡討逆之事, 咸與協心, 衆所共知, 豈於癸丑之後, 方爲投托乎? 壬子冬, 臣將向忠州, 往辭爾瞻, 則韓纘男亦在坐。 臣因言: "㼁乃禍根, 失志者之所流涎也。 訓鍊都監官員, 皆是西人, 不可不使吾儕代之。" 坐中皆以爲然, 臣之言, 不幸而中於癸丑。 臣爲君上, 終始盡忠之情, 朋輩皆知, 豈肯與仇家, 反爲兇言乎? 其曰立㼁垂簾矢落立革之說, 是何等兇逆, 而使渠的聞其言? 聞則何不登時告變, 而恬不動念, 若以等閑說話, 漫爲問答乎? 萬不近似, 而瞞告至此, 愚弄君上之狀, 較著無遺, 俊格欲修父怨, 誣上此章, 爲心則巧, 爲計則愚。 其父常欲殺臣, 謂若萬分有一, 則自獻豈有不告之理哉? 以大論見敗之後, 歸怨於臣, 決其死生, 僥倖萬一, 且乘異議者, 嫉臣之機, 協力擠陷, 冀或傷臣。 夫積年之後, 以仇攻仇, 人孰信之? 而其流之弊, 將使通國之人, 冤冤相報, 構誣巧飾, 從 終不可止, 而人臣任怨討逆者, 竟受構陷。 則孰肯爲君父盡忠哉? 至於祖宗先王辨誣之事, 自獻怒臣發端, 一力搪塞, 及《大典》完慶, 深恐以此獲罪, 勘功之日, 疑臣或發此言, 必欲殺臣而未果。 國家勤勘功《大典》, 俊格何敢與論? 而必欲與南袞竝稱, 阻臣元勳者, 亦恐後日, 其父因此加罪, 贅及於疏中, 亦甚童騃。 況大事之延退遲遲, 豈必臣一人所專乎? 自是聖上, 不忍遽割私恩, 而廟堂、三司, 待時齊發之所致, 許多曲折, 上所洞察。 俊格以爲, 憑公報私, 只欲捉其父, 而延退之者, 亦極誣罔矣。 己酉冬, 臣爲刑曹參議, 其時賊浹爲典獄主簿, 犯罪下等, 臣實主之, 浹常怨臣。 故承服之日, 或憂因怨誣引, 而臣則泰然。 其時元亨, 方在廣州, 雖欲搖手, 豈可得乎? 其掇拾巧織之情, 尤灼然矣。 末端食其之言, 聞之膽裂, 必欲與此賊, 同死於上前, 以自辨別也。 亂臣賊子, 何代無之? 未有如此極惡之說。 臣旣不言, 則渠自做出, 自非習見禽犢之行, 而甘心瀆倫之家, 安得吐此言哉? 以臣結怨於其家之故, 辱且及於先王, 寧欲自剖胸臆, 以快雪於天日之下也。 彼自獻生疑於至細之故, 結仇於無情之語, 欲殺於無形之事, 其心兇慘, 莫此爲甚。 天地鬼神, 臨上在傍, 豈敢誣罔, 自速罪戾? 俊格之誣辭, 雖承旨、史官, 亦不得記, 鳴國乃用其言, 踵以陷人。 其兇檄之根, 孟浪若此, 形迹已敗。 此鳴國、俊格, 後先同謀, 廝殺士林, 國與格, 一而二二而一也。 鳴國已爲受刑, 俊格不動一髮, 亦所未曉。 自獻乃肺腑之親, 身爲首相, 若聞兇說, 而不爲上告, 則渠亦有護逆之罪, 俊格得聞兇言, 至於禁人婚嫁, 而仍爲受學於其人, 往來無間, 則渠亦爲逆儻也。 通國皆知兩家之結仇, 而見敗之後, 歸咎臣身, 敢以無證無形之言, 辱及先王與兩聖, 謀欲殺臣, 而不知自陷於大逆不道, 豈不痛心乎? 夫臺諫之言, 出於公共之論, 有非負罪之人, 所可容喙自辨, 而卽今合司斥臣者, 或涉冤抑, 則臣請陳白而終焉。 臣自先朝, 偏戴殿下, 屢效血忱, 癸丑之前, 頻與儕流, 憂及國家, 頗有先見之明, 故李爾瞻賞臣之忠。 且以臣稍通經史, 博識故典, 去禍根之事, 獨與臣議定。 而韋布之輩, 或有與臣相厚者, 爭抗血章, 以植正論, 人或謂臣亦參知。 故見敗失志異議之徒, 嫉臣甚於爾瞻。 草野攻人坌起之疏, 皆以爲臣嗾, 不幸孰甚? 其後崔沁、尹海壽等章, 的不出臣手, 而時議疑之。 甚至瓔疏, 德符亦指, 臣陷彼術中云, 及鳴國事彰, 德符乃始無言。 臣因主大論, 不但見憎於彼輩, 亦且見嫉於若干時輩之緩論者, 將至死域, 豈不哀哉? 臣待命席槀, 不顧他事。 舊日同事諸生, 或以徵兵騷屑, 恐致內訌爲憂, 草野、館學, 俱欲陳章, 以結大局。 或來相議, 則討逆正論, 義不可沮, 任其更請而已, 豈有他情乎? 因德符一人之見斥, 終受評劾, 有甚於仇家之俊格, 豈不異哉? 仁佶之疏, 初無臣作檄之事, 而弘老結仇之迹, 國人悉知, 五札蠟糊, 皆歸虛構。 則兩司掇拾仇誣之說, 形諸白簡, 臣亦未曉其故。 臣自遭俊格之誣, 縮候査命, 親友之家, 一切不往。 縱或乘昏, 移往他舍, 羸馬弊童, 人不知爲達官。 其曰‘乘軺率丘, 呼唱辟道’者, 亦云冤矣。 臣方病苦, 生死難分。 輿疾赴遼, 有何所利, 而必唆唯謙, 爲此妄論乎? 倫常瀆亂, 必有言根。 臣生, 今五十年, 不聞此謗, 而忽被惡名, 謂倫謂常者, 無乃有所指斥而言歟? 臣一人之身, 而一世賢宰, 待之極密, 俾參國家大論, 一朝而言官, 斥爲兇逆, 斥爲瀆倫, 乍賢乍佞, 一至此極? 而仁佶之疏, 今已十七朔, 俊格之誣, 亦過半年, 寂然不動, 諸儒直論齊發之後, 乃指臣爲逆, 而請鞫三人。 討逆如此緩緩, 國事可知也。 大事初集, 臣果有勸勉之事。 及今公議之齊憤, 諸生皆是前日首事者, 不謀同辭, 各自盡誠, 而館學諸生, 八方來集, 因公議而貢忠, 此亦陷於臣術中而爲之耶? 況臣非當軸, 以何利而誘諸儒, 諸儒之爲國盡忠者, 亦以利而從臣乎? 臣之扶殿下, 在先朝, 憂逆㼁, 在壬子, 樹大論, 在癸丑, 而諸生之疏, 發於上年十一月, 俊格之告, 在於十二月。 則指臣爲立功自免之地者, 不亦誣乎? 臣竊悲痛。 臣罪惡若此, 不當於靜攝之中, 有此瀆煩, 而兩司旣曰: "渠若無罪惡, 則不待言官之請鞫, 自請就獄, 期於辨明之不暇也。" 云, 兩司之論, 極合義理, 故不得不冒昧陳達。 伏惟殿下, 留神矜恕焉。啓下推鞫廳。

광해군일기[중초본] 131권, 광해 10년 8월 16일 임신 4번째기사 1618년 명 만력(萬曆) 46년
○下奇俊格、許筠等疏于推鞫廳, 議啓。 【原疏見上。】回啓曰: "奇俊格所告許筠罪狀, 極兇且慘, 古今天下, 寧有如此亂逆乎? 其疏中, 不忍見不忍言, 滿紙兇語, 擧國臣民, 莫不耳駭膽裂。 卽欲明覈嚴鞫, 罪人斯得者, 久矣。 許筠, 負此惡名, 天壤間所不得容, 極陳自明之疏, 苟無所犯而被此構捏, 則豈非至冤極痛乎? 但二人相辨, 其中眞賊, 非此必彼, 參鞫之臣, 所當參究兩端, 鉤問實狀, 昭揭王章, 快雪神人之憤。 而二罪鞫問之命, 今始允下, 此正臣民食肉寢皮之日也。 第念此獄罪狀, 前古罕比, 固非尋常推鞫, 而大臣不出, 推官不備, 今日則似難覈問。 仍爲拿囚, 請待大臣出推鞫宜當。" 從之。

광해군일기[중초본] 131권, 광해 10년 8월 18일 갑술 1번째기사 1618년 명 만력(萬曆) 46년
○戊午八月十八日甲戌庭鞫奇俊格、許筠等。 俊格供辭與其前後疏辭, 無增減。 【疏辭見上。】末端云: "筠之謀危之事, 則前日筠之書簡及曺浩等之書簡具在, 渠之情狀, 明若觀火, 曺浩亦爲拿來, 問渠之書簡中曲折, 則筠之謀危之事, 可以現露矣。 筠與弘老、金公諒妾所爲之事, 問於曺浩, 則亦可知之。 知此兇謀, 不卽告變者, 其時只知解紛排亂, 使之銷禍無事, 而臣其時年甚幼騃, 且其時滿朝嫉臣家, 不得上變。 如上所陳, 但觀事之的實而已, 上變, 豈有早晩乎?" 筠供: "臣與奇自獻, 結怨作仇之狀, 通國莫不聞知。 乙未年間, 弘老求婚於臣兄筬家, 臣以弘老得罪東宮, 不可連婚, 止之。 弘老懷嫌構誣, 做出喪中挾娼之說。 臣立朝二十年, 不得歷揚淸顯, 皆弘老所爲, 同作好事, 亦不肯同, 矧此兇逆罔測之事哉? (【此下與疏辭同者略之。】)壬寅十月, 弘老來京, 疑臣唱和奇說, 多有怨言, 臣過見弘老自明, 則弘老方與申晛、李晟等坐話。 未幾, 同里人曺浩適於其三寸宋言愼家, 得聞李惟弘來言: ‘弘老來構兇疏, 許筠參知。’ 言愼曰: ‘弘老豈文短, 借於他人乎?’ 臣聞之, 卽招弘老家出入人金希壽言之, 且言: ‘申、李兩人在坐, 吾可得免。’ 弘老聞之, 遽先發明, 惟弘、言愼、浩及臣各有發明之書。 其中初非有犯上罔測之跡, 而自獻蠟糊深藏, 不示於人, 陽若中有不道之語, 哄脅臣身, 嗾臺官, 劾臣罷職云云。 丙午年, 朱天使來, 與臣談, 及本國儲嗣, 臣以‘一國歸心, 天朝未許, 爲憫迫。’ 云, 則朱使言: ‘爾國百官, 呈文以請, 則俺當持歸贊成。’ 臣卽見三公言之, 永慶不應, 自獻及沈喜壽皆以爲然, 力爭呈文, 永慶甚怒, 未幾, 兩相之去位。 臣之三劾, 人皆謂由此。 自獻始以臣爲同敗之人, 待之稍親, 且令其子姪, 受學。 及庚戌兩, 箚歷詆在朝諸臣, 無一漏落, 而獨不及臣身者, 以其蠟書無據, 不爲擧論也。 癸丑變初, 臣與時儕, 始議去禍根之計, 恐大臣不從, 以爲‘自獻肺腑勳舊, 必當允從’, 從容過自獻言曰: ‘《春秋》絶二姜, 而胡氏貶張柬之不誅武氏, 張浚殺明受太子。 此三者, 爲大臣急務也。’ 自獻 搖手曰: ‘君無爲此言。 我之外祖, 林百齡也, 人言乙巳之事, 則我面先赤。 主上無他子, 東宮尙無嗣息, 百歲之後, 恐如乙巳諸人之見斥於人也。 《尉繚子》言: 「嚴刑之下, 志士亦且誣服。」云。 悌男昏劣, 而宮中咀呪之事, 或不明白, 羊甲等之招, 亦豈可盡信乎?’ 臣悔其失言, 以他辭塞之而退。 自是, 自獻恐臣洩此言, 顯有加密之態, 臣亦不以語於人。 甲寅春, 自獻復相, 三司齊劾, 其弟允獻適以猥褻之事, 懷嫌, 訴於其兄曰: ‘三司發論, 許筠絶不救解矣。’ 自獻便疑臣不忘舊怨, 卽欲肆噬, 終不得其會。 及上年兇檄之投, 公然指爲臣所爲。 及韓輔吉、尹惟謙等相繼陳疏, 請去禍根, 一時謂臣勸起。 自獻錯料臣獨當此議, 先獻異議, 欲沮大論, 歸罪於臣, 將爲厮殺之計, 而得罪宗社, 先遭竄黜, 其弟允獻又削其職。 泮疏, 且擧俊格、秀發等交結羊甲、應犀, 至出賊招云云。 而允獻有妻娶妻, 其子分揀, 作孽之說、與夫慶州 蛇山, 千年王氣之地, 盜葬自獻妾之說, 大行於時。 父子兄弟, 疑皆出於臣, 必欲陷害, 爲計萬端, 爲此告變。 義昌君是臣兄之女壻, 故俊格欲陷臣身, 以欲立義昌爲言, 歸功渠父, 嫁禍他人, 其計慘矣。 (云云。) 辛亥年, 臣自謫所還京, 尹守謙借入臣家, 卽出。 沈光世來見臣言曰: ‘守謙有二子, 孰賢乎? 守家婢, 必知之矣。’ 臣答以不知。 私自語曰: ‘大君外家, 非士大夫結婚之所。 何以止之乎?’ 適守謙有友人李文蘭來訪, 宋耉亦同坐, 臣力勸文蘭, 止之文蘭果語守謙守謙。 曰: ‘渠縱求婚, 我肯從之乎?’ 其時, 尹絶沈婚之事, 專出於臣, 不但守謙、宋耉知之。 上年文蘭以此具由陳疏, 俊格之疏, 罔上甚矣。 況光世則議論素異, 年歲相懸, 雖在同里, 不數相從, 渠家之事, 非臣所知。 臣雖輕妄, 豈可自做兇言, 自言於仇家之理乎? (云云。) 俊格所言金悌男、㼁等諸事, 口不忍言, 耳不忍聞。 非嫡之言, 非臣子所可出口, 而乃敢筆之於書, 兩尸之下, 乃敢肆爲注脚, 公然枚擧聖上及儲宮, 其言之兇慘, 萬古所無。 其時俊格或聞此言, 則何不登時卽告, 而諉以他辭, 以爲渠家仇敵甚多, 或有威脅反坐之患, 不敢上變云? 若有的確言根, 則上告之後, 雖仇家百人, 安能威脅乎? 此皆無實之言, 而欲以陷人, 適足以自陷於大逆不道, 尤極痛心。 世傳《山水祕記》, 行於世已久。 讖書藏家, 律文罪重, 故臣看過而已。 遷都之說, 方出於壬子年, 則數十年前, 豈能預知而添入乎? (云云。) 所謂沈友英者, 亡妻孽三寸也, 有才藻, 士大夫皆許待之, 臣初亦相切。 丁未冬, 孽族李元亨來言曰: ‘友英等將必有大禍也。 欲交臨海, 令我先往見之, 我大言折之。 此輩輕妄, 愼勿相交。’ 其後友英與羊甲, 作窟驪江, 其時李義崇將貸財物於友英等。 臣止之曰: ‘此輩多才不肯擧, 有田不肯耕, 行止閃倏, 縱奴爲賊云, 愼勿待之。’ 義崇不從。 壬子年, 應犀 浹祕、宗仁等果入義崇家作賊。 義崇見臣曰: ‘應犀作賊分明。 若囚應犀而鞫之, 諸賊可得。’ 臣曰: ‘輦下劫人, 其終豈止於作賊而已?’ 義崇心然之, 卽俱見大將李文荃言之, 未及勦捕, 而文荃先罷。 明年鳥嶺銀賊之發, 應犀囚而不決, 義崇記得上年與臣相語者, 卽見李爾瞻, 言其當爲兇逆。 爾瞻招大將韓希吉言之, 力勸速啓, 兇謀盡發, 遂致巨慝伏辜, 宗社再安。 人或謂臣亦與有勞焉, 其謂交結友英等, 潛圖非望者, 豈非通天之極冤? (云云。) 癸丑年, 自南方上來, 到果川, 方知獄起, 路不逢宣傳官, 何由恐怖乎? 耕俊所作兇檄, 諸賊一樣, 取招載在推案, 了無可疑。 俊格乃以臣自言‘吾作’, 以爲姪子知之。 作檄, 是何等兇逆, 而誇以爲自作, 千萬無理。 皇皇法宮, 神麗無比, 上下臣工, 咸願移御。 何物俊格, 必欲令逆㼁居之, 臣所不言之事, 公然擧之於書, 其背君附逆之罪, 可勝誅哉? 壬子冬, 下原州之日, 往辭於李爾瞻家, 韓纘男適在坐。 臣因言: ‘樂禍幸功之徒, 必擁大君而爲亂。 訓鍊都監堂上, 必參以殿下親臣, 一切勿用西人可也。’ 臣之言不幸而中, 於明年, 欲立㼁者, 果有是言哉。 癸丑秋冬間, 因爭攻造、訒去禍根之說, 相戒不敢出口。 況自獻心附西宮之情, 旣已詳知, 則矢落立革之說, 豈可向俊格言之? 立㼁垂簾之說, 不忍聞不忍言之事也, 俊格何敢以閑漫說話, 恬然問答於累年之後乎? (云云。) 自古亂臣賊子何限, 雖有莾、卓、操、溫之惡, 其吐亂言, 亦不若是, 而忍筆之於書, 俊格之心, 其甘爲辟陽之事, 亶可知矣。 以臣結怨之故, 辱且及於先王, 扣心搥胸, 寧欲與俊格, 同死於一刃也。 兇逆、怪變, 豈可人人爲之? 出此兇逆之言者, 必能爲兇檄、兇書也。 近來妖變, 未必非此流所爲。 自獻欲殺臣身, 無所不至, 臣有亂言, 則自獻何所忌憚, 不卽發告乎? 及其旣敗, 獸窮則搏, 僥倖萬一, 乃有此擧。 以肺腑大臣, 若聞亂言而不告, 則是護逆之甚者也。 俊格親躬亂言, 至於禁人婚嫁, 而挾冊師受, 已有多年, 此則逆黨之尤者也。 以彼以此, 其罪俱極, 臣之冤痛, 到此尤甚。 臣厚蒙恩寵, 超至正卿, 目見國勢孤危、宗社將顚, 協謀忠貞之臣, 誓去禍根, 以申《春秋》大義, 臣之願也。 乃以積忤於仇家, 終陷大辟。 向非大論, 則自獻 安敢爲相害之計哉? 臣之所恃, 惟在聖明。" 王令議啓, 回啓曰: "俊格供稱許筠事狀, 具係大逆不道, 爲人臣子, 所不忍見, 不忍聞者。 筠亦以爲曖昧, 種種所供, 無非自明之言, 此間實狀與虛僞, 以渠等之言, 決難取以爲信。 渠輩供招中, 指引之人, 不爲不多, 以獄體言之, 則詰問此等人, 可以得其情狀。 而俊格再疏之尾, 粘付四札中, 明有許筠筆跡, 則事有可據。 筠與俊格, 爲先面質, 鉤得實狀然後, 嚴鞫按律, 以洩神人之憤。" 答曰: "依啓。" 又啓曰: "亡難則河仁浚奴子, 禮吉則韓明勗所率之人, 卽同己奴者也。 大槪奴而證主, 有乖按獄之體, 鞫問此兩人, 必無得情之理。 此獄所斷者, 唯在日時之早晩, 惟此一款, 似當更問仁浚。" 答曰: "河仁浚爲先刑推嚴鞫, 兇書所書人及粘付人與其間曲折, 一一窮問得情。"

광해군일기[중초본] 131권, 광해 10년 8월 21일 정축 5번째기사 1618년 명 만력(萬曆) 46년
○三司祕密啓辭入啓, 批答封下。 【時, 許筠多聚武士, 密請僧軍, 欲直犯大妃宮, 先發後聞, 王已許之。 三昌李爾瞻、柳希奮、朴承宗家, 詗知其叛狀, 密啓筠假托大論, 陰圖不軌, 王大驚, 遂下俊格等疏, 若究問前事。 而三司又啓筠逆狀, 請竝治疏儒, 於是, 分捕四出。 蓋筠, 旣與爾瞻, 爭大論之權, 而爾瞻又知筠竟不軌, 遂與柳、朴, 同辭告變, 以滅其口。】

광해군일기[중초본] 131권, 광해 10년 8월 21일 정축 10번째기사 1618년 명 만력(萬曆) 46년
○筠與俊格面質, 大槪與其疏辭曲折無異。 俊格供: "雖是年久之事, 旣告之後, 但觀事之的實而已, 未嘗見以遲告, 獲罪者也。 筠之爲性, 輕薄如猿, 不問之言, 不知不覺, 隨口說道。 及至今日, 鑿空而答, 若爲鞫問, 渠性太輕, 不過一次, 必爲承服。" 筠供: "如此惡逆之言, 向仇家, 隨口吐出, 尤爲無理。 雖謂鑿空而言, 守謙等俱在, 豈可誣乎? 自上鞫問之事, 渠何敢指揮? 臣所不爲之事, 雖斷肢剮肌, 亦不動搖。" 俊格供: "筠曰: ‘因延興, 得聞宮中事, 則先朝昇遐時, 頗有殊常之言。’ 臣聞來, 寒栗遍體。 定氣徐問曰: ‘吾家亦戚屬, 平生所未聞。 而何乃發說如此之言也?’ 筠笑曰: ‘虛實何關? 但欲爲罪云云。’ 渠本衆惡俱備, 無物可比。 故如此兇逆之言, 言之而無忌憚, 誠爲痛心。" 筠供: "(古今天下, 亂臣賊子何限? 厚誣君上之言, 未有若此之慘酷者。) 也。 渠雖曰年少, 若聞此言, 則何不登時卽告, 乃於其父獲罪之後, 構虛誣告? 其心非恬然於爲逆者, 豈能吐此言乎? 先王昇遐之日, 兩宮各處, 其間妃嬪衆多, 萬目所視, 昭不可掩。 俊格做出無形影之言, 欲陷臣身, 以誣聖上, 渠之罪, 不容誅矣。" (云云。) 俊格供: "有扁斯石之說, 渠家議論, 本自悖戾。 渠以爲臣家, 洞知渠之情狀, 故畏之。 他人豈有畏之之理乎?" 筠供: "有扁斯石之說, 臣兄老病, 爲沈喜壽所敎誘, 有此言。 其時, 臣力止不得, 至通於承旨洪慶臣, 使之還給, 則喜壽再勸爲之, 此亦臣所知乎。" 俊格供: "筠與弘老、金公諒妾所爲之事, 則問於曺浩則可知。" 筠供: "義昌成婚之後, 臣長在外方, 不得與公諒相接。 臣妾與公諒妾, 相交之跡, 公諒及其妾尙在, 問之則可知。 不幸與自獻, 議論不合, 大論一發之後, 自獻先上兇箚, 自速其罪。 不敢怨上, 歸咎臣身, 敎嗾穉子, 構陷臣身。" 俊格供:　"筠無異於不識人事之小兒, 顚倒妖妄, 衆所共知。 而以臣爲兒童, 故兇逆之言, 無數發說, 到今固諱, 心厭對辨, 欲爲赴遼而獲免, 渠之情狀, 豈不顯著? (渠欲憑公報私讎。 故寧願與渠同死一劒, 而將渠之情狀, 盡以陳達矣。) 大論者, 朝廷之大論, 豈渠逆賊所得主張乎? 乃欲攘朝廷之論, 圖免己罪, 一則可哂。 渠本平生, 未經淸顯, 故每欲卒富貴, 敢爲如此兇謀。 渠又坦率無威儀, 雖微賤者, 待之如敵己。 渠又好亂樂禍者, 終必爲國家患。 渠之所答, 皆是强辨, (終無明白辨明之地。)" 筠供: "俊格千言萬語, 皆是遁辭。 今此兇言, 不卽上告, 已失臣子之義。 況以無證之言, 欲爲羅織之計, 其計則兇, 其心則愚。 天鑑孔昭, 渠豈敢逃?" (【辭語繁複及不緊處略之。】)王令議啓。

광해군일기[중초본] 131권, 광해 10년 8월 22일 무인 6번째기사 1618년 명 만력(萬曆) 46년
○弘文館副提學鄭造、直提學李益燁、修撰李慕、副修撰崔濩 (等)上箚。 略曰:天生一怪物許筠, 嫁禍於二百年宗社, 前後兇祕之狀, 人人莫不心自痛, 而口不言耳。 幸而今者天心默佑, 罪人斯得, 擧國歡忭, 奔散還集, 可見人心之共憤, 天下之同惡也。 筠一生所爲, 萬惡俱備, 亂常悖行, 無復人理。 居喪畜娼, 見棄人類, 興妖造讖, 乃其長技, 貪亂樂禍, 猶恐不及。 初結弘老, 謀害東宮, 乃與耕俊, 又作兇檄之說, 狼藉於俊格之疏。 西宮投檄, 語極兇慘, 萬端逆狀, 又發於仁佶之告, 弘老腹心之說, 亦出於李覮之疏, 負此惡名, 假息覆載。 未對辨前, 猶是大惡不道之人也。 而頃於昭訓揀擇之初, 敢生僥倖之計, 圖捧單子於該部, 使其女子翺翔乎街路, 出入乎宸嚴, 其輕蔑朝廷, 侮辱君父之狀, 孰不駭憤哉? 自知其罪難免顯戮, 死中求生, 無所不至。 假託大論, 圖逞兇計, 內聚妖儒, 排日投疏, 攻擊三司, 不遺餘力。 請斬大臣, 惟意所快。 外結無賴, 多聚物貨, 及其現捉, 馳書大將, 力救僞造御寶之大賊。 是可忍也, 將欲何爲? 攀緣宮腋, 圖免其死。 僧徒之謀爲作亂, 國人皆曰: "筠之所爲。" 國門兇書之懸, 國人皆曰: "筠之所爲"登山夜呼, 脅出都門, 國人皆曰: "筠之所爲。" 琉球復讎之兵, 來藏海島之說, 國人皆曰: "筠之所唱。" 情跡未著, 雖不可以此, 必以爲筠之所爲, 人心難誣, 亦不可不以爲筠之所爲也。 亂臣賊子何代無之? 而未有如此賊之交亂跳踉之至此極也。 孽旣自作, 刑豈可逭? 請爲先削奪官爵, 嚴鞫得情, 亟示常刑, 以快神人之憤。 答曰: "依啓。" 【此大燁等欲滅口之計也。 然時筠欲犯西宮, 多唱妖說, 恐動都民, 都民多潰散, 箚中所論, 皆其實狀云。】

광해군일기[중초본] 131권, 광해 10년 8월 23일 기묘 12번째기사 1618년 명 만력(萬曆) 46년
○河仁浚壓膝次, 承服。 供稱: "今年正月, 黃廷弼以朱紅書匿名諺書于白紙半幅, 其書略言: ‘李爾瞻、金闓、許筠等謀爲叛逆, 多殺人, 使主上, 爲不善, 今神兵大擧, 將殺李爾瞻以下, 河仁浚、閔𦸂、黃廷弼等。 今後乃少緩, 則可免禍矣。’ 書曰: ‘神將’, 而其下押署, 其事與南大門兇書, 豈不同乎? 其時共見此兇書者, 任徵之、閔𦸂、李萱也。 渠等見後, 潛示於臣, 臣見後, 掉頭出去。 其中辭說, 非止於此, 而忘不盡記。 黃廷弼之爲腹心於許筠者, 非止於其壻李士星而已。 故昨日供辭以爲: ‘此事與慶運宮兇檄, 一樣脈絡, 許筠豈有不知之理乎?’ 其日, 往韓明勗家, 有客三人來坐。 臣寒暄畢, 出兇榜之說, 而其客亦曰: ‘吾亦卽見兇書, 慘酷云云。’ 今以獨見兇書爲荒唐, 故不得不告。 坐客之名, 問於明勗則可知。 許筠爲此兇書, 而竝書其名者, 以此兇書, 欲恐動都民, 而混書其名於李爾瞻之列, 欲使見之者, 不疑渠之所爲, 以爲滅跡, 欺人售兇, 自脫之計。 黃廷弼亦自書其名者, 是亦許筠自書其名之類。 閔𦸂亦不知此事, 而名在混書之中矣。 大槪兇書許筠爲之, 字畫則似是玄應旻之筆。 付榜人則似是 玄應旻、黃廷弼, 何以的知? 朱書諺書, 黃廷弼自當知之。 廷弼與筠締結, 故去庭試時及今會試初場, 筠亦製文給之。 若以臣, 爲同參兇檄, 則極爲瞹昧。"

○推鞫廳啓曰: "尹唯謙、黃廷弼等與筠, 最爲親密, 凡其謀議, 無不相知, 武士金時亮, 筠奴子石乙漢稱名者, 驍勇絶倫, 事狀極其綢繆。 此四人, 請令捕盜廳, 急速捕捉囚禁。" 從之。 又啓曰: "賊人禹慶邦兇書中有憑覈之事, 前日入內慶運宮兇檄、南大門讖書及今此南大門兇榜, 請竝命暫下。" 答曰: "知道。" (【前後兇書, 今皆不得。 入內不下, 或旣下而見, 豈當時失之歟?】)

○捕盜廳啓曰: "前副正洪衍箕以武弁, 爲賊筠腹心, 晝夜同處, 大小兇謀, 無非此人之煽釀云。 故捉囚矣。" 傳曰: "拿囚。" 【河仁浚、廷弼大槪招服, 亦相推諉, 獄情未究, 而鞫廳急急啓請欲竝誅許筠, 此爾瞻完獄之大槪也。 此後受刑之人, 不過一二次, 致斃相繼, 其陰祕之狀, 可知矣。】

○傳曰: "近日鞫廳所問之事, 頗多疎漏。 金胤黃、河仁浚所供之事, 亦有更問之端, 不爲詳細鉤問, 先請賊魁之正刑, 極爲不當。 今後凡罪人所供之事, 更加反覆詳問。 且賊筠所犯雖只兇檄、兇書而止, 亦當反覆窮問, 盡得其情然後, 以正邦刑。 況近來謀逆聚黨, 登山夜呼, 使都民潰出奔波, 若避烈火猛獸之在其後, 誠萬古所無之大變。 此事非但玉堂箚論也, 國人無不知之。 其憑託西宮, 號召中外無賴兇徒, 刻日擧事, 再三飯僧, 情跡綢繆之狀, 自上聞之亦久。 而無一人上變者, 蓋由近來每治告變者。 故國事至此, 豈不痛心乎? 筠賊所犯各項, 一一嚴鞫後, 快施王法, 可矣。 但兩司之啓如此, 更加詳議以處。"

○王御仁政門親鞫。 右議政朴弘耉、禁府堂上李爾瞻･尹銑･尹壽民･柳希發、大司憲南瑾、大司諫尹訒、承旨韓纘男･兪大建･鄭岦･鄭逵･趙有道、注書韓惟翔、假注書郭天衢･朴簉、問事郞廳裵大維･李茳･朴宗冑･黃中允、都事金繥･朴悌生･成弘憲等入侍。 禹慶邦、玄應旻以次承服。 應旻供云: "前後兇書, 皆臣所爲, 非筠所知。 但正臣刑而已。 筠之死實冤。" 王問兇檄事意, 供云: "此不過眩亂之計。 豈有事實乎?" 朴弘耉以下啓曰: "賊筠行兇事狀, 禹慶邦、金胤黃招辭已現, 始見兇檄, 則口不可道。 昨日稽刑, 已極遲緩, 目今上下人心, 憤鬱已久。 罪人斯得, 國人稱慶, 請亟命正刑。" 王命李爾瞻進前, 敎曰: "正刑則宜速矣, 但問可問之事, 然後正刑何如?" 爾瞻曰: "徒黨皆服, 別無可問。 罪人斯得, 都下懽躍, 意謂卽當正刑。 遲延今日, 衆情鬱抑。 有何更問之事乎?" 朴弘耉曰: "謀聚徒黨, 事有眞假, 大論爲假, 而謀逆爲眞也。 結案捧招時, 將有現露之事矣。" 韓纘男曰: "謀聚僧徒, 登山夜呼, 使都下洶懼, 特餘事耳。 昨日稽刑, 今日亦然, 則恐人心, 自此致疑於自上治逆之不嚴也。" 柳希發曰: "失今不刑, 恐人心自此渙散。" 南瑾･尹訒曰: "稽刑至此, 人心自此沮喪, 恐有奸黨不測之事。" 王曰: "今日不爲正刑, 欲於問後正刑。" 爾瞻以下, 同辭啓曰: "今若更問, 渠必出晷刻偸生之計, 更發亂言, 都下人民, 恐不得鎭靜。" 王終爲群下所脅, 不得已而從之。 是時, 爾瞻、纘男輩, 恐筠、闓 二賊, 因更鞫供實, 則渠輩前後兇謀, 敗露無餘, 同嬰族戮。 使其腹心, 譖語筠、闓曰: "忍過須臾, 則終必脫免。" 且筠女方將選入後宮, 保無他患, 百般唆誘。 而其計實欲以二賊, 急速處辟, 以滅口也。 及入侍親鞫, 王欲鉤問情狀, 則爾瞻輩遑遑不知所出, 與其黨類, 蔽伏於前, 同辭脅迫, 忿恚爭抗, 使王不復鉤問。 王不得自由旣從其請, 爾瞻之輩, 遽令曳出筠。 賊筠被迫出, 始覺之, 大呼曰: "欲有所言。" 鞫廳上下, 佯若不聞, 王亦無可奈何, 任其所爲而已。

○逆賊許筠、河仁浚、玄應旻、禹慶邦、金胤黃, 正刑于西市, 命百官序立。 【許筠初不刑訊, 不捧結案, (脅令勿捧。) 只擧俊格前後疏中兇謀曲折及敎誘金胤黃, 以兇檄約矢, 投於慶運宮中、南大門兇榜, 仁浚謂筠爲之、潛聚僧徒, 謀爲作亂、登山夜呼, 脅出都民、琉球復讎之兵, 來藏海島之說, 皆筠爲之, 前後兇謀, 胤黃、仁浚箇箇承服罪, 筠以未承服, 不可爲結案, 擲筆不押, 左右迫令着之。 ○賊仁浚同參兇榜罪。 ○賊應旻爲賊筠耳目腹心, 晝夜同處, 凡其行事, 無不參知、南大門兇榜, 應旻書之, 登山夜呼, 應旻爲之之說, 出於筠妾秋蟾之招罪。 ○賊慶邦軍目列書同黨姓名, 又爲結死盟文, 與韓輔吉等, 結爲死交、陰謀兇計, 莫非賊筠指揮、甲子刻木, 尤甚兇慘, 同參逆謀罪。 ○賊胤黃聽筠指嗾, 圖逞兇計, 以兇檄裹矢, 投于慶運宮中罪。】緣坐、籍沒, 破家、瀦澤, 罷其守令, 降其邑號【奇自獻聞筠死曰: "自古無不刑訊, 不結案, 直捧招, 就刑之罪人, 他日必有異論"云。 (等事, 依律文施行。)】

○親鞫。 刑訊黃廷弼, 杖三度, 承服。 供稱: "推戴事, 筠初以推戴義昌爲計, 而後則筠欲自爲之, 未爲決定。 當於李茳、金闓、元悰處, 問而爲之云, 問於李萱、李國亮則可知。 闓、悰說云: ‘筠則輕妄, 當推戴義昌。’ 云云。 臣當初則只知筠爲大論, 而不知爲謀逆之事, 故常常往來, 及知謀逆之後, 欲爲告變, 而恐以爲同參, 故不卽告變。 擧事則不言其某月某日, 而九月二十日, 當爲功臣之說, 言於李萱、李國亮及臣處, 筠則當自爲吏曹判書云云。 腹心、同黨則李萱、李榘、尹惟謙、李國亮、崔光弼、李乾元、金尙夏、河仁浚、崔尙質、李松壽、康皥如、金尙立、任扱, 朝官則洪衍箕、元悰、金闓、李茳, 其次, 以夜相從之人, 任德後、任慶後, 常人則車克龍、金業良, 劉同知、宋叅奉稱名人則元悰知之。 武士則時任定州牧使, 此外則元悰、金闓盡知之。 金佑成主論於其中, 鄭之問與金廷亮爲四寸妻娚, 故凡內間事, 皆通言其如彼如此。 筠當自爲吏判兼大提學, 諸儒當盡爲及第, 如是說道。 官爵列錄冊子, 闓、悰、任德後家有之。 臣身則只云許參功臣。 筠常曰: ‘韓景緖【纘男字。】令公可用之人也。’ 其餘某人爲政丞, 某人爲某官, 則 闓、悰 處, 所有冊子見之, 則可知。 南大門兇榜則許筠言: ‘河仁浚付之。’ 所作人、所書人筠皆不言。 梁泓參奉稱名人, 許筠所爲, 無不知之, 今年會試, 筠亦借述。 兇疏、擧事曲折, 不爲詳言於臣處, 問于闓、悰, 則可知。 尹惟謙、李榘、李國亮、金尙夏等四人與筠最切, 言於臣曰:　‘事已盡成, 不可退去。 若退去, 則當有滅族之事。’ 臣問於元悰、金闓, 則答曰: ‘事已盡成。 禹慶邦則句管平安、黃海軍兵, 金業良則句管 許筠、金闓銀貨, 存本取利。 全羅道則金闓曾經羅州牧使, 得人心, 故使金大河往誘羅州軍兵, 則羅州之人必從。’ 云。 擧事之後, 筠必欲先爲吏曹判書兼大提學, 收拾人心, 或官爵, 或及第, ‘如此三年之後, 則盡得人心, 當爲秉權, 何爵不爲?’ 南行相切者, 金佑成、梁泓, 而佑成之言, 筠盡從之。 佑成爲其腹心, 李茳則相切而已。 擧事節次則以臣爲輕, 不爲盡說。 只言九月二十日, 大功臣出之。 其官爵冊子, 元悰家有之。 金闓持去與否, 不得詳知。 其冊一件, 許𡧰持去于江陵, 筠自言之。 臣問筠曰: ‘何以出功臣乎?’ 筠曰: ‘大論成後, 爲功臣。 雖不成, 至於死境, 則當擧事, 而亦爲功臣。’ 云云。 筠曰: ‘平安道軍兵盡爲入送之後, 京中空虛, 而庭試及第, 盡爲選出, 留置都下, 令舟師大將【名不記。】 與洪衍箕等, 敎誘武士而用之。 如此然後, 京外合勢, 事可成矣。’ 李萱及臣言于筠曰: ‘如此而若事覺, 則令公雖免捕捉, 吾等以不參緣由, 或爲陳情, 或爲告變矣。’ 筠曰: ‘文書盡焚, 則汝何以爲之?’ 臣曰: ‘當以口言之。’ 筠曰: ‘口說則不可信。’ 云云。 朝臣可殺者則筠常曰: ‘奇俊格、奇秀發吾借述爲及第, 而與吾不同心, 可嫉。’ 其所嫉者, 黃德符及判義禁, ‘欲捉我故嫉之。’ 甲子事則禹慶邦與韓輔吉相切, 必知之。 柳希奮常言亂將出矣, 故筠常嫉之。 臣問之, 則筠曰: ‘出者出之, 存者存之。 吾則汝出時, 偕出。’ 云矣。"
22222222222222222222222222222222222222
